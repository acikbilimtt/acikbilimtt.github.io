---
layout: post
title: "Psikoterapi Etkililik Çalışmaları, Meta-analizler ve Tekrarlama Krizi"
author: "Kutlu Kağan Türkaslan"
categories: [original, replication]
tags: klinik psikoloji, psikoterapi, etkililik, meta-analiz, tekrarlama krizi 
image: research.jpg
---

Son on yıldır psikoloji bilimi genel bir tekrarlama krizi ile
boğuşurken, klinik psikoloji alanının bundan etkilenmiyormuş gibi
gözükmesi pek çok kişiye garip geliyor olmalı. Ama aslında durumun tam
olarak öyle olmadığını söyleyebiliriz. Bu kriz, klinik psikoloji için
çok ama çok daha eski bir tarihe dayanıyor. Ünlü davranış bilimci Hans
Eysenck 1952 yılında yayınladığı "Psikoterapinin etkileri: bir
değerlendirme" makalesinde, o zamana kadar elde edilmiş kısıtlı
bulguların ışığında psikoterapinin nevrotik[^1] rahatsızlıklar için
etkili bir tedavi yöntemi olmadığını iddia ederek uzun soluklu bir
tartışma başlatmıştı. Eysenck'in bulgularına göre nevrotik rahatsızlığı
olan kişilerin bir kısmı, kendi hallerine bırakıldıklarında zaten bir
süre sonra iyileşiyorlardı. Aslında Hans Eysenck bir davranışçıydı ve
onun psikoterapi olarak tanımladığı şey, o dönem için ağırlıklı olarak
eklektik psikoterapiler ve psikanalizden ibaretti.

Hans Eysenck'in 1990'lı yıllarda yaptığı, kişilik ve sağlık davranışları
ilgili çalışmaları bugün ciddi bir inceleme altında. İncelemeler 26
çalışmanın problematik olduğunu tespit etti. Hatta bir makale kısa bir
süre önce yayınlandığı dergi tarafından geri çekildi. Bu durum tabii ki
Eysenck'in psikoterapinin etkililiği ile ilgili iddialarını
değersizleştirmiyor. Peki psikoterapiler gerçekten etkili mi? Klinik
psikoloji tekrarlama krizi açısından nerede konumlanıyor?
Psikoterapilerin etkililiğini gösteren çalışmalara ne kadar
güvenebiliriz?

Baştan söylemem gerekirse, 2020 senesinde olmamıza rağmen bu soruya hala
net bir cevap veremiyor olduğumuzu yazının sonuna geldiğimizde siz de
fark edeceksiniz. Genel anlamda psikoterapi, çeşitli psikolojik
rahatsızlıkları iyileştirmek için etkili bir tedavi yöntemi denebilir.
Ancak bunun yanında emin olduğumuz üç şey var. Bunlardan ilki bu etkinin
gücünün, geçmişte yapılan çalışmalarda hesaplanandan daha az olduğu.
İkincisi etkinin psikopatolojiye göre değiştiği. Üçüncüsü ise bu etkiyi
göstermek için yaptığımız çalışmaların, güncel bilimsel standartları
yakalamakta zorlanıyor olduğu ve tekrarlama açısından ciddi problemler
içerdiği.

### Psikoterapi Etkililik Çalışmaları Ne Kadar Güvenilir?

Klinik psikoloji alanında yapılan çalışmalar, genelde deneysel ya da
korelasyonel çalışmalardan oluşmaktadır. Deneysel çalışmalar, ağırlıklı
olarak çeşitli psikoterapilerin etkililiğini sınayan ve standardize bir
tedavi prosedürünün uygulanmasını içeren psikoterapi etkililik
çalışmalarını içerir. Klinik psikolojide etik ve pratik sebeplerle pek
çok önemli değişkeni manipüle etmek mümkün değildir. Bu sebeple geriye
kalan ve alanyazının çoğunu kapsayan korelasyonel çalışmalar kişisel
farklılıkları, psikopatoloji ile ilgili değişkenleri ve kişilik
özelliklerini incelemektedir {% cite tackett2017s %}.

Bir terapi yönteminin etkililiğini test etmek için bilimsel bir altın
standart olarak kabul edilen "seçkisiz kontrollü çalışmalar",
katılımcıların rastgele bir şekilde psikoterapi ya da kontrol müdahalesi
alan gruplara atandığı deneysel çalışmaları içerir {% cite chambless1998defining cuijpers2016provepers %}.
Buna göre bir psikoterapi etkili ise psikoterapi grubundaki
katılımcıların çalışmanın sonunda rahatsızlıklarıile
ilgili aldıkları skorların, kontrol grubundaki katılımcıların
aldıkları skorlardan istatistiksel olarak anlamlı bir şekilde farklı
olması beklenir. Örneğin, bir çalışma sona erdiğinde depresyon
rahatsızlığı için bilişsel davranışçı terapi alan ve depresyon tanısı
olan kişilerin depresyonu ölçen çeşitli ölçeklerden aldıkları skorların;
bekleme sırasında duran ve yine depresyon tanısı olan kişilerin aynı
ölçeklerden aldıkları skorlardan istatistiksel olarak anlamlı bir
şekilde daha az olması beklenir. Eğer sonuç gerçekten böyle ise bilişsel
davranışçı terapinin depresyon tanısı alan kişiler için etkili bir
tedavi imkanı sağladığı çıkarsaması yapılabilecektir.

Ne yazık ki pek çok araştırmacı, psikoterapi etkililik çalışmaları
alanyazınının önkayıt[^2] açısından sorunlu {% cite pinto2013many %},
örneklem sayısı az {% cite coyne2014salvaging %}, istatistiksel gücü düşük
{% cite sakaluk2019evaluating %}, yöntemsel sorunlar içeren
{% cite coyne2014salvaging %}, araştırmacıların araştırdıkları terapiye
bağlılıklarının olduğu {% cite munder2013researcher %},
verilerin analizinin esnek bir şekilde gerçekleştiği {% cite tackett2017s %},
çalışmayı bırakan kişilerin de veri analizine dahil
edildiği {% cite cuijpers2016provepers %} ve olumlu sonuç veren değişkenlerin
seçici olarak rapor edildiği {% cite hengartner2018raising %} çalışmalardan oluştuğunu
belirtmektedir. Tüm bu tartışmalı araştırma pratiklerinin, çalışmaların
etki büyüklüklerini olduğundan daha yüksek gösterdiği bilinmektedir.
Örneğin bir psikoterapi yöntemini geliştiren, psikoterapi yöntemi
açısından önemli kabul edilen ya da kendini bu psikoterapi yöntemine
adamış birisini etkililik çalışmasına araştırmacı olarak dahil ederseniz
daha yüksek bir etki büyüklüğüne ulaşabilirsiniz. Araştırmacılar bu
garip durumu "bağlılık yanlılığı" olarak adlandırıyorlar {% cite cuijpers2016prove munder2013researcher %}.

Amerikan Psikoloji Derneği'nin (APD) 12. dairesi olan Klinik Psikoloji
Topluluğu, bir psikoterapinin etkililiğini Chambles ve Hollon'un 1998'de
belirledikleri kriterlere göre üç farklı şekilde kategorilendirmektedir
{% cite sakaluk2019evaluating %}. Eğer herhangi bir rahatsızlık için bir
psikoterapiyi almak tedavi almama, placebo tedavi alma ya da alternatif
tedaviler alma durumlarına kıyasla üstünlük gösteriyorsa ve bu üstünlük
ayrı araştırma grupları tarafından en az iki kere gösterilmişse, bu
psikoterapi yöntemi kuvvetli olarak desteklenmiş bir psikoterapi
sayılmaktadır. Eğer sadece tek bir kıyaslama çalışması bu psikoterapinin
etkililiğini gösteriyorsa psikoterapi makul destekli olarak kabul
edilirken, psikoterapinin etkililiği ile ilgili olarak tutarsız
sonuçların olduğu durumlarda ise psikoterapi yöntemi tartışmalı desteğe
sahip olarak nitelendirilmektedir.

Görüldüğü gibi APD'nin bir psikoterapi yöntemini ampirik olarak destekli
tedavi olarak nitelendirmesi, keyfi sayılabilecek kriterlere göre
gerçekleşmektedir. Örneğin, iki bağımsız destekleyici çalışmanın
varlığına rağmen, pek çok başka olumsuz sonuç veren çalışma varsa bu
durumda ne yapılacaktır? Tabii ki Chambles ve Hollon böyle bir
durumun farkında olarak bir psikoterapi yönteminin etkililiği ile ilgili
yapılan çalışmaların daha kapsamlı olarak mümkünse meta-analizlerle
değerlendirilmesi gerektiğini belirtirler {% cite chambless1998definig %}. Birkaç sene önce ise Tolin,
McKay, Forman, Klonsky ve Thombs psikoterapilerin etkililiğini
değerlendirmek için daha kapsamlı ve bütüncül bir model önerisinde
bulunmuşlardır {% cite tolin2015empirically %} (şu an 12. dairenin [internet
sitesinde](https://www.div12.org/psychological-treatments/frequently-asked-questions/),
önerilen psikoterapilerin yeni kriterlere göre değerlendirilme sürecinde
olduğu ibaresi yer almaktadır). Şimdi isterseniz APD tarafından ampirik
olarak desteklenmiş kabul edilen çalışmaların tekrarlama krizi
bağlamında değerlendirildiği başka bir çalışmanın sonuçlarına bakalım.

Sakaluk ve arkadaşları (2019), APD'nin internet sitesinde ampirik olarak
desteklendiği belirtilen 79 psikoterapi yöntemini yanlış raporlanma
oranları, tahmini istatistiksel güçleri, tekrarlama indeksleri ve Bayes
faktörleri (p değeri sonuçlarına alternatif bir değerlendirme yöntemi)
açısından analiz ediyorlar. Sonuçlar çok şaşırtıcı olmayarak, ampirik
olarak desteklenmiş olduğu belirtilen tedavilerin 4 farklı değerlendirme
değeri açısından, homojen olmayan bir dağılım gösterdiğini ortaya
çıkarıyor. Çalışmaların ortalama istatistiksel güç değeri, tavsiye
edilen .80 standartının {% cite cohen1992things %} altında kalarak .58 (SD = .21)
olarak bulunurken ortalama tekrarlama indeksi .52 (SD = .24) olarak
bulunuyor. Bu çalışmanın en önemli bulgusu ise APD'nin güçlü ampirik
desteği olduğunu belirttiği pek çok psikoterapi yönteminin bile, güncel
standartlar açısından problemli çalışmalar ile destekleniyor
olduklarıydı. Örneğin, etkililikleri güçlü bir şekilde desteklenmiş
sınıfında olan depresyon için bilişsel terapi çalışmalarının ulaştığı
ortalama istatistiksel güç .62 iken, obsesif kompülsif bozukluk için
maruz bırakma ve tepki önleme müdahalelerinin ulaştığı ortalama
istatistiksel güç .57'idi. Düşük istatistiksel gücü olan bir çalışma,
gerçekte olan bir etkiyi bulmak yerine aslında olmayan bir etkiyi varmış
gibi gösteren bir sonuç çıkartabilir. Yani istatistiksel olarak anlamlı
bulunan bu sonuç, tip 1 hatadan[^3] dolayı anlamlıymış gibi gözüküyor
olabilir. Düşük istatistiksel gücün diğer bir olumsuz sonucu ise hatalı
sonucun ortaya gerçekte olandan çok daha büyük bir etki büyüklüğü
çıkarmasıdır. Bunlar psikolojinin her alanında olduğu gibi psikoterapi
etkililik çalışmaları için de geçerli olan ciddi ve problematik
durumlardır.

### Meta-Analizler Ne Kadar Güvenilir?

Yıllar geçtikçe psikoterapilerin etkililiği ile ilgili yapılan
çalışmaların sayısı arttıkça, tüm bu çalışmaların etkilerini bir bütün
olarak değerlendirebilecek meta-analiz yöntemlerini çok daha sık olarak
kullanmaya başladık. Meta-analiz yöntemini çok kabaca, pek çok farklı
çalışma bulgusunun gösterdiği etkilerin ortalamasının alınması olarak
tanımlayabiliriz. Böylece artık ampirik olarak desteklenmiş tedavileri
belirlemek için iki tane altın standardımız vardır. İlki, bir
psikoterapinin etkililiğini gösteren çalışmalar "seçkisiz kontrollü"
şekilde gerçekleştirilecektir. Daha sonra, biriken "seçkisiz kontrollü
çalışma" bulguları meta-analiz yöntemi ile değerlendirilerek bir
psikoterapinin bilimsel olarak etkili bir tedavi yöntemi olup olmadığına
karar verilecektir.

Yıllar boyunca kuramsal olarak her şey yolunda gibi gözüküyordu. Ta ki
bazı meta-analiz çalışmalarına ait bulguların, diğer başka meta-analiz
çalışmalarının bulguları ile çeliştiğini fark ettiğimiz ana kadar
(Hengartner, 2018). Çünkü bir meta-analiz çalışmasının sonucunu, analize
hangi çalışmaların dahil edileceğine yönelik kriterler ve analizin nasıl
yapılacağı belirlemektedir. Bu dahil etme kriterleri ve analizin şekli
değiştikçe meta-analizin aynı konuda ortaya çıkaracağı sonuç da
değişecektir. Buna ek olarak meta-analiz çalışmaları ile ilgili başka
pek çok problemin var olduğunu fark etmeye başladık. Bir meta-analize
dahil edilen çalışmalar, alanyazındaki çeşitli bilimsel dergilerin
yayınladığı makalelerden uygun kriterleri sağlayanların seçilmesi ile
belirlenir. "Yayın yanlılığı" bize alanyazında mevcut olan makalelerin,
ağırlıklı olarak olumlu sonuçları içeren makalelerden oluştuğunu
belirtmektedir (Flint ve ark., 2015). Yani bilimsel olduğunu
düşündüğümüz dergiler, bir araştırmacının bulduğu olumsuz sonuçları
yayınlamaktan ziyade, bir etkinin bulunduğu ve olumlu sonuçları olan
çalışmaları yayınlamaya daha çok meyillidirler. Böyle olunca olumsuz
sonucu olan çalışmalar yayınlanamadığı için meta-analiz çalışmalarına da
dahil edilemezler. Diyelim ki elinizde artı ve eksi pek çok sayı var ve
bunların ortalamasını almanız gerekiyor. Ama siz işleminize ağırlıklı
olarak sadece artı sayıları dahil ediyorsunuz. Bu da ortalamanızın
olduğundan çok daha yüksek gözükmesine neden oluyor. Meta-analiz
çalışmalarında olan durum da aşağı yukarı böyle bir şeydi.

Flint ve arkadaşları 2015 yılında yaptıkları bir meta-analiz
çalışmasında psikoterapinin depresyon rahatsızlığı için etkili bir
tedavi yöntemi olup olmadığını belirlemeye çalıştılar. İncelikli bir
taramadan sonra şartlara uyan 149 makaleyi dahil ettikleri meta-analizin
sonucunda, psikoterapinin depresyon üzerindeki etkisini gösteren
çalışmaların etki büyüklüğünün d = .55[^4] ve ortalama istatistiksel
gücün .49 olduğunu buldular. Sadece bilişsel davranışçı terapileri
içeren 92 çalışmanın etki büyüklüğü ise d = .58 olarak bulunmuştu. İki
durumda da bulunan etki büyüklüğünün, ortalama etki seviyesini sadece
biraz geçebilmiş olduğunu görüyoruz.

Bu değerler ışığında analize dahil edilen çalışmalardan 104 tanesinin
istatistiksel olarak anlamlı ve olumlu sonuç vermesi bekleniyordu. Ancak
istatistiksel olarak anlamlı sonuç veren çalışma sayısı 123'tü. Yani
sonucu olumlu olan çalışmalar, alanyazında olması gerekenden çok daha
fazla temsil ediliyor olabilirdi. Bu da meta-analizlerdeki etki
büyüklüğünün olduğundan daha yüksek gözükmesine neden oluyordu. Aslında
anti-depresan alanyazınında mevcut olan yayın yanlılığının, psikoterapi
alanyazınına da sızmış olabileceği ortaya çıkmıştı (Flint ve ark., 2015;
Turner, Matthews, Linardatos, Tell ve Rosenthal, 2008). Aynı yıl ise
Driessen, Hollon, Bockting, Cuijpers ve Turner (2015) Amerika'da Milli
Sağlık Enstitüsü tarafından fonlanan ve psikoterapinin depresyondaki
etkililiğini değerlendiren 55 çalışmanın, %23.6'sının yayına
dönüşmediğini tespit ettiler. Bu yayınlanmayan çalışmaların meta-analize
dahil edilmesi durumunda bulunan etki büyüklüğünün g = .52'den g = .39'a
düştüğünü buldular. Araştırmacılar bu düşük etkinin, raporlama yanlılığı
kontrol edildiğinde daha da düşeceği noktasında okuyucuları
uyarıyorlardı.

Meta-analizlerle ilgili diğer bir problem ise az katılımcının olduğu ve
iyi dizayn edilmemiş çalışmaların hesaplamalara dahil edilmesidir. Bu
çalışmalar, istatistiksel yetersizlikleri sebebiyle çok yüksek etki
büyüklükleri varmış gibi sonuçlar ortaya çıkarırlar ve
meta-analizlerdeki etki büyüklüğünü şişirirler {% cite coyne2014salvaging cuijpers2016prove hengartner2018raising %}.
Cuijpers, Cristea, Karyotaki, Reijnders ve Huibers 2016 yılında yaptıkları bir meta-analiz
çalışmasında bilişsel davranışçı terapinin majör depresyon, genel kaygı
bozukluğu, panik bozukluk ve sosyal kaygı bozukluğu gibi
rahatsızlıklarda etkili olup olmadığını test ettiler {% cite cuijpers2016provepers %}. İlginç olmayan bir
bulgu, kaygı bozukluğu üzerine yapılan çalışmaların %80'inde kontrol
grubu olarak alternatif aktif bir tedavi alan kişilerin yerine bekleme
listesindeki katılımcıların kullanılmış olmasıydı. Bu durum çalışmalarda
daha yüksek seviyede etki büyüklüğü çıkmasının sebeplerinden bir tanesi
olarak görülmektedir {% cite coyne2014salvaging %}. Çünkü bekleme listesinde
olmak ya da hiçbir aktif tedavi almamak nocebo etkisi[^5] sebebiyle
ekstra olumsuz sonuçlara neden olabilmekte ve kontrol grubunun ortalama
sonuç puanlarını düşük tutabilmektedir {% cite furukawa2014waiting %}.
Çalışmalardan sadece %17.4'ü yüksek kaliteli sayılabilecek seviyedeydi.
Bulunan şişmiş haldeki etki büyüklükleri yayın yanlılığı açısından
kontrol edildiğinde ise etki büyüklüğü majör depresyon için g = .75'den
g = .59'a, genel kaygı bozukluğu için g = .80'den g = .65'e düşüyordu.

Bu sonuçların ne manaya geldiğini daha iyi anlamak için başka
çalışmalara da bakmamız gerekiyor. Cuijpers ve arkadaşları 2013 yılında
psikoterapiyi depresyon ve kaygı bozuklukları açısından ilaç tedavileri
ile kıyaslayan bir meta-analiz çalışması yapıyorlar. Sonuçlar depresyon,
panik bozukluğu ve sosyal kaygı bozukluğu için psikoterapi ve ilaç
tedavileri arasında istatistiksel olarak anlamlı bir fark olmadığını
gösteriyor. Bu çalışmanın başka bir sonucu ise distimide ilaç tedavileri
daha fazla etki gösterirken, obsesif kompulsif bozukluk için
psikoterapilerin daha etkili olduğu.

Cuijpers ve arkadaşlarının (2013) yaptığı bir çalışmanın bulguları ise
çok daha ilginç. Depresyon tedavisinde psikoterapinin placebo haplara
kıyasla gösterdiği etki büyüklüğü sadece g = .25 kadar. Eğer placebo hap
yerine psikoterapi alırsanız, Hamilton Depresyon Derecelendirme
Ölçeğinden ortalama 2.66 puan[^6] daha düşük skor alıyorsunuz {% cite cuijpers2013efficacy %}.
Anti-depresan tedavisinin depresyon üzerindeki etki gücü ise .30 olarak
bulunmuş (Khan ve Brown, 2015) {% cite khan2015antidepressants %} . Ancak bu sonuçları yorumlarken dikkat
edilmesi gereken bir nokta var. Sugarman (2016) anti-depresan etkililik
çalışmalarına katılan kişilerin, gerçek hayatta anti-depresan ilaç
kullanan kişilere kıyasla çok daha fazla klinik bakıma maruz kalmaları
ile ilgili bir uyarıda bulunuyor {% cite sugarman2016antidepressants %}. Yani depresyon için anti-depresan
tedavisinin etki büyüklüğünü olduğu gibi gerçek hayata taşımamız mümkün
olmayabilir. Buna ek olarak anti-depresanların depresyon tedavisinde
placebodan daha etkili olmayabileceğine dair pek çok çalışma ve tartışma
mevcut {% cite kirsch1999listening kirsch2008initial munder2013researcher rutherford2013model turner2008efficacy %}.

Başka bir Cuijpers ve arkadaşları (2014) çalışmasının bulgusuna göre ise
majör depresyon için psikoterapi alan kişilerin %62'si tedavi sonrasında
artık majör depresyon tanı kriterlerini sağlamazken, psikoterapi yerine
olağan bakım alan kişiler için bu oran %48 {% cite cuijpers2014comparison %}. Yani psikoterapinin
depresyon tedavisinde olağan bakım üzerine ekleyebildiği sadece %14'lük
bir fark var. Cuijpers, mevcut bulgulardan yılmış olsa gerek, 2015
yılında Cristea ile beraber "Ya placebo etkisi depresyon tedavilerinin
gösterdiği etkililiğin tamamını açıklıyorsa" adında bir makale
yayınlıyor. Makalenin temel mesajı, depresyon bağlamında kendiliğinden
iyileşme oranlarının yüksekliğinin, etkili olduğu iddia edilen tedavi
yöntemlerinin sonuçları açısından ciddi bir kafa karışıklığı yaratıyor
olduğu.

Peki kişilik bozuklukları için nasıl bir durum var? Cristea ve
arkadaşları (2017), sınır kişilik bozukluğu için diyalektik davranış
terapisi ve psikodinamik yaklaşımlı psikoterapilerin etkililik
çalışmalarını bir meta-analize sokuyorlar. Sonuç olarak semptomlar
kendine zarar verme ve intihar değişkenleri beraber ele alındığında,
psikoterapilerin sınır durum kişilik bozukluğunun tedavisinde g = .32
civarında, yani düşük ve ortalama arası bir etki büyüklüğüne sahip
olduğu gözüküyor. Araştırmacılar bu etki büyüklüğünün düşük olduğunu ve
yayın yanlılığı ve yanlılık riski gibi faktörlerin mevcut etki
büyüklüğünü olduğundan daha yüksek gösteriyor olabileceğini
belirtiyorlar.

### Sonuç

Tüm bu sonuçları nasıl özetleyebiliriz? Öncelikle psikoterapilerin
düşünüldüğü kadar etkili bir tedavi yöntemi olmayabileceğini net bir
şekilde görüyoruz. Psikoterapi çalışmalarının etki büyüklüğü,
psikoterapinin kendi etkililiği dışındaki pek çok karıştırıcı faktörden
ciddi oranda etkileniyor. Geçmişte yapılan düşük katılımcı sayısına
sahip ve özensiz araştırma dizaynları içeren psikoterapi etkililik
çalışmaları ve bu çalışmaların dahil edilmesi ile yapılan
meta-analizler, psikoterapilerin etki büyüklüğünün olduğundan çok daha
yüksek gözükmesine sebep olmuştu {% cite johnsen2015effects friborg2017effect %}.
Bunlara ek olarak yüksek katılımcılı ve kaliteli
çalışmaları içeren meta-analizler bile yayın ya da raporlama yanlılığı
gibi faktörlerden dolayı gerçekte olduğundan daha yüksek etki
büyüklükleri hesaplıyorlardı. Psikoterapilerin etkililiğini gösteren
çalışmaların tekrar edilebilirlik açısından düşük istatistiksel güce
sahip olduklarını ve bir kısmının sonuçlarının tip 1 hata sebebiyle
olumlu çıkıyor olabileceğini de artık daha net olarak görebiliyoruz.
Yine de unutmamamız gerekiyor ki psikoterapi gibi kompleks bir sürecin
nicel olarak değerlendirilmeye çalışılması, psikoterapinin etkililiğini
gösteren bazı değişkenlerin sayılara çevrilirken nitel anlamda önemli
kayıplar yaşamasına neden oluyor olabilir. Ayrıca psikoterapi
çalışmalarının etkililiklerinin sadece semptom bazında ölçülmesinin
anlamsız olabileceği ve hayat kalitesi, işlevsellik ve hayat anlamı
kazanma gibi değişkenlerin de ölçüm kriterlerine dahil edilmesi
gerektiğine yönelik eleştiriler de var.

Farklı terapi yöntemleri açısından bir değerlendirme yaparsak, bilişsel
davranışçı terapiye yönelik yapılan çalışmaların diğer terapi
yaklaşımlarına kıyasla çok daha fazla sayıda olduğunu görüyoruz. Yani
psikoterapinin genel etkililiğini değerlendiren meta-analiz
çalışmalarında, sayısal ağırlık bilişsel davranışçı terapilere yönelik
etkililik çalışmalarında. Terapi yöntemleri arasındaki kuramsal ve
uygulamaya yönelik önemli farkları düşünürsek, tüm terapi yöntemlerinin
etkililiğini tek bir potada eriten çalışmalar, bu farkları görmezden
geliyor olabilir. Geçmişte psikodinamik psikoterapiler ile ilgili çok az
sayıda çalışma varken, artık bu çalışmaların sayısı git gide artmakta.
Çalışmaların kalitesini ve yetkinliğini bir kenara bırakırsak,
psikodinamik psikoterapilerin bilişsel davranışçı terapiler kadar etkili
ve yer yer ondan daha etkili bir psikoterapi yöntemi olabileceğine dair
bazı bulgular mevcut  {% cite driessen2010efficacy driessen2015efficacy leichsenring2008effectiveness leichsenring2011long %}.
Ancak meta-analiz çalışmalarının sonuçlarının, farklı tedavi
yöntemlerinden hangisinin daha tercih edilebilir olduğu konusunda
bizlere çok fazla yardımı dokunmadığı da aşikar. Bir meta-analiz
çalışmasının ortaya attığı iddia, 6 ay sonraki başka bir meta-analiz
çalışması ile yanlışlanabiliyor.

İşte tam bu sebeplerden dolayı, klinik psikolojiinin tekrarlama krizinin
tam ortasında konumlanması gereken bir alan olduğunu söyleyebiliriz.
Eğer bunun tersine yönelik bir algımız varsa bir an önce bu illüzyondan
kurtulmamız gerekiyor. Çünkü psikoloji biliminin uygulamaya en çok
dönüşen alanlarından bir tanesi olan klinik psikolojinin, psikolojinin
diğer alanlarına kıyasla daha fazla etik sorumluluğu olduğunu belirtmek
yanlış olmasa gerek. Bu etik sorumluluğun bizleri, alanımızın ve
psikoterapi araştırmalarının da içinde bulunduğu genel krizin çözümüne
yönelik bir arayış için harekete geçirmesi gerekiyor.

Klinisyenler olarak çoğu zaman psikoterapinin ilaç tedavisine kıyasla
daha yüksek bir etki gösterdiğini varsaymaya yönelik bir yanlılığımız
var. Ancak çalışmalar bu durumun sadece belli psikopatolojiler (örn,
obsesif kompulsif bozukluk) için geçerli olduğunu, genel anlamda bu tarz
bir kanıya varmanın doğru olmayabileceğini gösteriyor. Öte yandan
psikoterapinin ilaç tedavisine kıyasla daha uzun vadeli değişimler
yarattığı ya da ilaç tedavisinin psikoterapiye kıyasla çok daha uygun
maliyetli bir tedavi şekli olduğu iddia edilebilir. Yani ilaç tedavisi
kişinin sorunları için sadece geçici bir çözümdür ancak maliyeti
düşünüldüğünde daha tercih edilebilir olabilir. Bu konuda net bir kanıya
varmak için çok daha fazla sayıda takip çalışmasına ihtiyacımız var gibi
gözüküyor. Sonuç olarak en iyi ihtimalle 12, 16 ya da 20 seans süren bir
psikoterapi, ilaç tedavisine kıyasla daha verimli bir tedavi alternatifi
sunabilir mi? Bunu zaman ve yapılan yeni çalışmalar gösterecek. Yakın
zamanda yapılan ve sağlık sektörü ile sosyal maliyetleri değerlendiren
bir maliyet-fayda modellemesi, anti-depresan ilacın birinci yıl için,
bilişsel davranışçı terapinin ise beşinci yıl için avantajlı bir tedavi
tercihi sunabildiğini gösteriyor {% cite ross2019cost %}.

Tüm bu bilgilerin ışığında, depresyon için bir şerh koyarak, Hans
Eysenck'in psikoterapinin etkili bir tedavi yöntemi olmadığı iddiasının
yanlış olduğunu söyleyebiliriz. Yani mevcut bulgular eşliğinde
psikoterapinin bazı psikopatolojik rahatsızlıklar için işe yarayan ancak
etkisinin çok da abartılmaması gereken bir tedavi yöntemi olduğu
görülüyor. Bu iddiayı yüksek istatistiksel güce sahip, iyi tasarlanmış,
tartışmalı araştırma pratikleri içermeyen daha pek çok etkililik
çalışması ile test etmeye devam etmemiz gerekiyor. Son olarak bu
gerekliliğin klinik psikolojinin, tekrarlama krizinden çıkarması gereken
en büyük ders olduğunu söylemek de yanlış olmayacaktır.

#### Kaynaklar

{% bibliography --cited %}

#### Dipnotlar

[^1]: Nevrotik: O dönemlerde fobi, kaygı bozuklukları ve obsesif
    kompulsif bozukluk gibi psikopatolojileri sınıflandırmak için
    kullanılan bir ifade.

[^2]: Ön-kayıt (pre-registration): Yapılacak çalışmanın yürütme, veri
    toplama ve analiz süreçlerinin önceden belirlenip açık şekilde kayıt
    altına alınması.

[^3]: Tip 1 hata: Yanlış pozitif. Analizin gerçekte olmayan bir etkiyi
    varmış gibi göstermesi.

[^4]: Etki büyüklüğü açısından: düşük etki .20, ortalama etki .50, güçlü
    etki .80 (Lakens, 2013).

[^5]: Nocebo etkisi: Placebo etkisinin tersine beklentini olumsuz sonuç
    doğurması

[^6]: Hamilton Depresyon Değerlendirme Ölçeği için minimum skor: 0,
    maksimum skor: 52.
