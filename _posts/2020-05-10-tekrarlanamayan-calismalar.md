---
title: Tekrarlanamayan Çalışmalar
date: 2020-05-10 00:00:00 Z
tags:
- originals
- replication
layout: post
author: Defne Alkan, Hazal Arpacı ve Emine Bilgen
image: defnehazalemine1.png
---

Psikoloji alanını derinden sarsan ve giderek büyümekte olan tekrarlama
krizi (_replication crisis_), 2011 yılında  başlamıştır. Krizin
oluşumunda, bilimsel çalışmaların basılma ve yayımlanma sistemi, bilim
alanındaki kariyer basamakları ve tekrar çalışmalarına karşı süregelen
genel bakış açısı gibi birçok etken vardır fakat bu yazı dizisinde
odaklanacağımız etken, krizin patlama noktası olan, tekrarlanamayan
çalışmalar olacak.

Kriz öncesinde, çalışmaların tekrarlanamaması çok büyük bir problem
olarak görülmüyor; dergiler, tekrarlama çalışmalarını ve istatistiksel
olarak anlamlı fark bulmayan çalışmaları basmadığı için araştırmacılar
bu çalışmaları yapmaya yönelmiyor, yapsa da çalışmaları basılmıyordu.

Bu yazı serisinde, tekrarlanamayan çalışmaların birtakım örneklerini
derlemeye karar verdik. Keyifli okumalar.

## Sosyal Hazırlama

İlk örneğimiz, sosyal psikolojide sıklıkla kullanılan hazırlama
(_priming_), ve manipülasyon kavramları ile ilgili.
Hazırlama, insanların davranışlarını, onlar farkında olmadan dolaylı
ipuçlarıyla etkilemeye çalışmayı amaçlamaktır. Barg ve arkadaşlarının
1996 yılında Journal of Personality and Social Psychology'de (JPSP)
yayımladıkları
[araştırma](https://doi.org/10.1037/0022-3514.71.2.230),
psikoloji alanında çok yankı uyandırmıştır. Bu makalenin ikinci
çalışmasında, hazırlama kısmında yaşlılıkla ilgili kelimelere maruz
kalan katılımcıların, bu kelimelere maruz kalmayan katılımcılara
kıyasla, laboratuvardan daha yavaş hareket ederek ayrıldığı
bulunmuştur.

2012 yılında birkaç araştırmacı, bu çalışmayı tekrarlamaya çalışmıştır
fakat daha büyük bir örneklem ve otomatik zamanlama yöntemi kullanmış
olmalarına rağmen etkiyi
[bulamamışlardır](https://doi.org/10.1371/journal.pone.0029081).
İlginç olan şudur ki, deneyi yürüten kişinin beklentisini kontrol
ettikleri zaman bu etkiyi bulabilmişlerdir. Deneyi yürüten kişi,
katılımcının daha yavaş yürüyeceğini düşündüğü zaman katılımcıların
gerçekten de daha yavaş yürüdüğü gözlemlenmiştir. Sosyal hazırlama
deneylerini inceleyen bir
[çalışma](https://doi.org/10.1177/0956797617737128), çoğu
araştırmacının, çift kör tipi desen kullanıp kullanmadıklarını
belirtmediğini ortaya koymuştur. Ayrıca bu çalışmada sosyal hazırlama
manipülasyonunda çıkan farkın manipülasyondan değil, deneycinin çift
körlemeye maruz kalıp kalmamasından kaynaklandığı görülmüştür.

## Kalıpyargı Tehdidi

Dezavantajlı gruplara, iç gruplarıyla ilgili olumsuz kalıpyargıları
hatırlatıldığında grupların test performanslarında düşüşler yaşanması
kalıpyargı tehdidi olarak tanımlanmaktadır. Bu konuyla ilgili iki klasik
çalışmadan ilki cinsiyeti, ikincisi ise ırkı konu alır. [İlk
araştırma](https://doi.org/10.1006/jesp.1998.1373)da
kadınlar, kalıpyargı tehdidinin yüksek olduğu koşullarda, zor olan
matematik testinde, erkeklerden daha düşük performans göstermişlerdir.
[Diğer çalışma](https://doi.org/10.1037/0022-3514.69.5.797)da ise
siyahi katılımcılar, beyaz katılımcılara kıyasla yeteneklerinin
belirleneceği koşullarda, kalıpyargı tehdidi varken, daha düşük
performans göstermiştir.

2015 yılında yapılan bir [meta-analiz
çalışması](https://doi.org/10.1016/j.jsp.2014.10.002)nda, 
kalıpyargı tehdidinin etki büyüklüğünün çok küçük olduğu görülmüştür.
2019 senesinde büyük bir örneklemle yapılan kalıpyargı tehdidi
[araştırma](https://doi.org/10.1037/apl0000420)sı, daha
önceki araştırmaların laboratuvarda yapıldığını öne sürerek, gerçek
ortamda kalıpyargı tehdidinin olup olmadığını test etmiştir. Bu
çalışmanın bulguları, gerçek ortamda bu etkinin ihmal edilebilecek kadar
küçük olduğunu göstermiştir.

## Dehşet Yönetim Kuramı

[Dehşet yönetim
kuramı](https://link.springer.com/chapter/10.1007/978-1-4613-9564-5_10),
insanların bir gün ölecek olmalarının farkındalığının, onlarda büyük bir
dehşet uyandırdığını ve bu dehşet duygusunu ortadan kaldırmak için
insanların çeşitli davranışlarda bulunduklarını ileri sürer. Dehşet
duygusunu ortadan kaldırmak için insanlar, kültürel değerlere ya da
biyolojik varlıklarının dayanıksızlığına karşın bunları sembolize eden
sistemleri benimserler.  Bu kuram oldukça büyük bir etki yaratmış,
birçok etki ve olay bu kuramla açıklanmaya çalışılmıştır. Örneğin,
önyargıyı da bu kuramla açıklamaya çalışan [bu
araştırma](https://doi.org/10.1037/0022-3514.77.5.905)da,
ölümlülüğünü düşünmesi istenen katılımcıların önyargı puanları daha
yüksek çıkmıştır çünkü kurama göre, kendi iç gruplarının devamlılığı
sayesinde onlar da bir şekilde yeryüzünde kalmaya devam edeceklerdir.

Bütün bu etki ve sebeplendirmelere karşın, yapılan [bir Many Lab
Araştırması](https://doi.org/10.1037/abn0000421), bu
kuramın ölümlülük etkisini hatırlatma sonucunu tekrarlayamamıştır. Bu
araştırmanın diğer tekrarlama araştırmalarından önemli bir farkı
orijinal yazarların da tekrar çalışmasına dâhil edilmiş olmasıdır ve
kendilerinin dahil olup olmaması sonucu değiştirmemiştir.

## Macbeth Etkisi

Birçok araştırma, ahlaki olarak kendimizi suçlu hissettiğimizde,
kendimizi fiziksel olarak temizleme ihtiyacı içinde olduğumuzu
göstermektedir. İlk olarak 2006 yılındaki [bir
çalışma](https://doi.org/10.1037/abn0000421)da, 
katılımcıların bir kısmından etik bir davranış içeren (çalışma
arkadaşına yardım eden), diğer kısmından da etik dışı bir davranış
içeren (çalışma arkadaşını sabote eden) bir hikayeyi kopyalayarak
yazmaları istenmiştir. Sonrasında katılımcılar, çeşitli ürünleri ne
kadar istenilir olduğuna göre puanlandırmışlardır. Etik açısından
negatif anlam taşıyan hikayeyi kopyalayan katılımcılar, etik açıdan
pozitif anlam taşıyan hikayeyi kopyalayan katılımcılara kıyasla temizlik
ürünlerini daha istenilir olarak puanlamışlardır. 2008 senesinde ise
Schnall, Benton ve Harvey fiziksel olarak temiz olmanın ahlaki
yargılamaların şiddetini azaltacağını bulmuşlardır.

Buna karşın, birçok tekrarlama çalışması Macbeth etkisini bulamamıştır.
Doğrudan tekrarlama yöntemini kullanan [çalışmalardan
birisi](https://doi.org/10.1080/01973533.2013.856792), daha
yüksek istatistiksel güç ve daha temsil edici bir örneklem
kullanılmıştır ancak sonuçlar tekrarlanamamıştır. İspanya örnekleminde
de [bir tekrarlama
çalışması](https://doi.org/10.5209/rev_SJOP.2011.v14.n1.13)
denenmiştir fakat bu çalışma da orijinal sonuçlara ulaşamamıştır. [Bir
başka grup
araştırmacı](http://dx.doi.org/10.1027/1864-9335/a000186) da
Schnall, Benton ve Harvey'in çalışmalarını doğrudan tekrarlamaya
çalışmış, fakat aynı sonuçları bulamamışlardır. Orijinal araştırmanın
yazarlarından Simone Schnall, [blog
yazısı](http://www.spsp.org/news-center/blog/simone-schnall-on-her-experience-with-a-registered-replication-project)yla
bu doğrudan tekrarlama yazısına cevap vermiştir.

## Gözlemci etkisi

[Gözlemci etkisi](https://doi.org/10.1037/h0025589),
kalabalığın artmasıyla, insanların daha az oranda yardım alacağını ileri
sürer. Çünkü etrafta ne kadar insan olursa sorumluluk o kadar
dağılacaktır. Gözlemci etkisiyle ilgili bulgular, laboratuvarda yapılan
deneylerden gelmektedir. Bu bulgular doğrultusunda, uzunca bir süre
insanlara, eğer kalabalık bir ortamda yardıma ihtiyaç duyarlarsa, bu
yardımı alma ihtimallerinin gözlemci etkisi dolayısıyla, kalabalığın
boyutuyla doğru orantılı olarak azalacağı belirtilmiştir.

Fakat yakın zamanda yapılan [bir
çalışma](https://www.ncbi.nlm.nih.gov/m/pubmed/31157529/#), 
gözlemci etkisinin bir mitten ibaret olabileceğini göstermiştir. Bu
çalışmada, önceki çalışmalardan farklı olarak, gerçek ortam
kullanılmıştır. Çalışma için, Amsterdam, Cape Town, Lancaster ve
İngiltere'deki güvenlik kameraları izlenmiştir. Videolar, durumun
karışıklığına, ne kadar insan ve gözlemci olduğuna göre kodlanmıştır.
Bulgular 10 olayın 9'unda en az bir gözlemcinin müdahale ettiğini
göstermiştir. Klasik gözlemci etkisi araştırmalarının bulgularının
aksine, bu çalışmada daha fazla gözlemcinin olduğu durumlarda, kişinin
yardım alma olasılığı daha yüksek olduğu bulunmuştur.

## Ego Tükenmesi

Baumeister ve ekibinin ilk olarak gösterdiği
[çalışma](https://doi.org/10.1037//0022-3514.74.5.1252)da
ego kontrolünün sınırlı bir kaynak olduğu ve bu kaynak çok
kullanıldığında ego tükenmesine yol açabileceği görülmüştür. Buna
göre, ego kontrolünün bir olay ya da durum karşısında harcanması
sonucunda başka bir durum ya da olayla karşılaşıldığında harcayacak
kontrolün kalmaması bir olasılıktır. Bu araştırmanın 3. çalışmasında,
katılımcılara duygusal (olumlu ya da olumsuz) içerikli bir film
izletilmiştir. Katılımcıların bir kısmına, videoyu izlerken duygularını
bastırması, diğer kısmına ise duygularını bastırmaması söylenmiştir.
Duygularını bastırması istenen katılımcıların, çözülebilir anagramda
daha düşük bir performans gösterdikleri gözlemlenmiştir.

2016 senesinde Psychological Science'da çıkan [bir
makale](https://doi.org/10.1177/1745691616652873)de, 23
laboratuvar, bu çalışmayı tekrarlamıştır. Bu çalışmadan önce yapılan
meta analizlerde, ego tükenmesinin orta büyüklükte bir etkiye sahip
olduğu belirtilmiştir fakat bu makalede, çok küçük bir etki büyüklüğü
bulunmuştur. Bununla birlikte, güven aralığı 0'ı barındırmaktadır.
Baumeister ve Vohs'un bu konuya yazıyla verdiği [bir cevap
mevcuttur.](https://journals.sagepub.com/doi/10.1177/1745691616652878)

## Kırmızı ve Çekicilik

Kırmızı giyinmenin çekiciliği arttırdığı varsayımı, popüler kültürde ve
çeşitli reklamlarda sıklıkla yer alır. Yapılan birtakım araştırmada,
insanların kırmızı ile romantizmi ve cinselliği özdeştirdiğine dair
[bulgu](https://doi.org/10.1080/13527260500247827)lar olsa
da, bu konuda en çok akla gelen çalışmalardan birisi Elliot ve
Niesta'nın (2008 ) [deney
serileri](https://doi.org/10.1037/0022-3514.95.5.1150)dir. 
Bu çalışmaya göre erkekler, kırmızı giyen kadınları daha çekici ve
cinsel olarak daha arzulanabilir bulmuştur fakat buna benzer bir etki
kadınlarda görülmemiştir. Buna benzer bir çalışma Elsevier'de, 2012
yılında
[yayımlanmıştır](https://www.ncbi.nlm.nih.gov/pmc/articles/PMC3326027/)

Fakat Peperkoorn, Roberts ve Pollet,  Elliot ve Pazda'nın yaptığı
deneyin, doğrudan tekrarlamasını 830 erkekle yaptıkları
[çalışmada](https://doi.org/10.1177/1474704916673841)
böyle bir etkiye rastlamamış, etkiyi tekrarlamakta başarısız
olmuşlardır.

## Gülümsemek Mutlu Eder

Kişisel gelişimle ilgili birçok kitapta ve seminerde bulabileceğiniz bir
öneri: "Gülümseyin, bu sizi mutlu edecektir!". Peki gerçekten öyle mi?
İddianın kaynağı 1988'de yapılmış olan bir
[çalışma](https://doi.org/10.1037/0022-3514.54.5.768)dır.
Çalışmada katılımcılar iki gruba ayrılır. İki gruptaki katılımcılar da
aynı çizgi filmi izler fakat bir gruptaki katılımcılar, çizgi film
izlerken ağızlarında bir kalem tutarlar. Çalışmanın sonunda ağızlarında
kalem tutan grup, çizgi film daha komik bulduğu için; ağızda kalem tutma
hareketi gülme eylemine benzetilerek gülme eyleminin insanı mutlu ettiği
sonucuna varılır.

2016 yılında 17 bağımsız laboratuvar, orijinal çalışmanın [doğrudan
tekrarlama](https://doi.org/10.1177/1745691616674458)sını
yapmayı amaçlamıştır, fakat etkiyi tekrarlayamamışlardır.

## Marshmallow Etkisi

Shoda, Mischel ve Peake tarafından (1990) yapılan ve marshmallow
[çalışması](https://doi.org/10.1037/0012-1649.26.6.978)
olarak bahsedilen ünlü çalışmaya dair internette birçok örnek videoya,
popüler kültür yazılarına ve hatta yazarlardan bir tanesinin bu konuda
yazdığı kitaba erişmek mümkündür. Bu çalışmada, çocuğa önce bir adet
marshmallow verilir ve isterse şimdi yiyebileceği ama beklerse ikinci
bir marshmallow daha alacağı söylenir. İkinci marshmallowu bekleyen
çocuklar ileride akademik hayatlarında daha başarılı olurlar çünkü kısa
vadeli ödülü reddedip uzun vadeli ödül için sabredebilmişlerdir.

Buna karşın, 2018 yılında yapılan [tekrarlama
çalışması](https://doi.org/10.1177/0956797618761661),
konuya bakış açısını değiştirmiştir. Bu çalışmada 900'den fazla çocuk
katılımcı yer almıştır ve bu kez çocuklar sosyo-kültürel açıdan toplumu
çok daha iyi temsil etmektedir. Bu temsil gücü sayesinde çok önemli bir
şey fark edilmiştir; ailelerinin sosyo-ekonomik durumu, çocukların
ikinci marshmallowu beklemesini ve ilerideki başarılarını etkileyen, çok
önemli bir faktördür. Ailesinin sosyo-ekonomik durumu kötü olan
çocuklar, kendilerini tutup ikinci marshmallowu bekleseler bile,
akademik anlamda diğer çocuklar kadar başarılı olamamışlardır.

## Bebeklerin Taklit Etme Gücü

Bebeklerın taklit etme yeteneği olduğuna dair varsayım, 1997 yılında
12-21 günlük bebekler üzerinde yapılmış [bir
çalışma](https://doi.org/10.1126/science.897687)ya
dayanmaktadır. Çalışmada bebeklerin, yetişkinlerin mimiklerini taklit
edebildikleri görülmüştür. Böylece taklit etme becerisinin doğuştan
geldiği düşünülmüştür.

Fakat 2016'da yapılan bir tekrarlama
[çalışması](https://doi.org/10.1016/j.cub.2016.03.047)nda,
1 ila 9 haftalık, toplam 106 bebek üzerinde böyle bir etkiye
rastlanmamıştır. Bebeklerin, onlara tekrar edecekleri mimikleri
sergilemeyen kontrol grubundaki yetişkinlere de, mimik sergileyen
yetişkinlere verdikleri, benzer mimiklerden oluşan cevapları verdikleri
gözlemlenmiştir.
