---
layout: post
title: Yayın Etiği ve Bilimsel Suistimal
authors: Berfin Acar
categories: [originals, introductory]
tags: [yayın etiği, bilimsel suistimal, veri uydurma, çarpıtma, intihal]
image: berfin1.jpg
---
Bu yazıda özellikle son yıllarda oldukça sık duymaya başladığımız ve
bilim insanlarına, bahsi geçen alana, söz konusu çalışmanın bulgularının
etkileyebileceği insanlara ciddi zararlar verebilecek bir konuyu
tartışacağız. Bilimsel bir çalışmayla karşılaştığımız ve bunu dikkate
aldığımızda, çalışmanın belli ilkelere bağlı olarak yürütüldüğünü ve
bulgularının güvenilir olduğunu varsaymak isteriz. Fakat bilimsel bir
çalışmayı planlarken, yürütürken ya da yayın sürecinde tercih edilen
kimi uygulamalar söz konusu çalışmanın ve hatta alanın güvenilirliğini,
yazarlarının kariyer ve itibarlarını tehlikeye atabiliyor. Aynı zamanda
bu araştırma için ayrılan kaynaklar da boşa harcanmış oluyor (ALLEA,
2017). Üstelik, gerçek olmayan bulguları baz alarak farklı çalışmalar
yapan araştırmacıların da zamanları ve kaynakları boşa gittiği gibi,
alandaki literatür de yanlış bilgilerle doluyor. Bilimsel suistimal,
yanlış ya da çarpıtılmış bulguların etkilediği insanlara da zarar
verebiliyor. Peki, nedir bu bilimsel suistimal?

Bilimsel suistimali genel hatlarıyla "araştırmada kullanılan etik dışı
uygulamalar" olarak tanımlayabiliriz. Peki, bir çalışmadaki her sorun
bilimsel suistimal sayılabilir mi? Elbette ki hayır. Bilimsel suistimal
dediğimiz şeyin hangi uygulamaları içerip hangilerini içermediği farklı
tanımlara göre değişiyor. Örneğin; bir tanıma göre, bilimsel suistimal
yalnızca veri uydurma, veriyi çarpıtma/manipüle etme ve intihali
kapsarken (ORI, 2011), başka bir tanıma göre, bölerek yayımlama,
yinelenen yayın, yayıma katkıda bulunan yazarların olması gerektiği gibi
tanınmaması ve çıkar çatışması gibi konuları da kapsıyor (Nylenna &
Simonsen, 2006). Şimdi bunların hepsinden ve daha sonra bilimsel
suistimal kapsamına nelerin girmediğinden de detaylıca bahsedeceğiz.

**Veri uydurma (*Data Fabrication*):** Adından da anlaşılacağı
üzere bir araştırmanın verilerini ya da sonuçlarını uydurmaktır ve
bilimsel suistimalin en ciddi formlarından biridir (Elsevier, 2017, p.
13). Uydurulan veriler ya da sonuçlar, örneğin, bilgisayar başında
üretilir ve gerçekmiş gibi rapor edilir.

**Çarpıtma (*Data* *Falsification*):** Çarpıtma, doğrudan uydurmaktan farklı olarak
var olan verileri ya da sonuçları geçerli bir sebep olmaksızın
değiştirmektir ve en ağır ihlallerden biri olarak kabul edilir
(Elsevier, 2017, p. 13). Bu ihlalde motivasyon, çoğunlukla, materyalleri
ya da toplanan veriyi araştırmacının hipotezlerini destekleyecek hale
getirmektir. Bu amaçla veriler değiştirilebildiği gibi, istenmeyen
sonuçlar doğuran verilerin analizden çıkarıldığı da görülebilir.

**İntihal (*Plagiarism*):** Bir başkasının fikirlerini orijinal bir
fikirmiş gibi sunmak ya da bu fikirlerden söz ederken kaynağına uygun
bir şekilde atıfta bulunmamak da bilimsel suistimal kapsamına girer
(ORI, 2011). Veri uydurma ve çarpıtma gibi, intihal de bilimsel etiğin
oldukça ciddi bir ihlalidir.

Bilimsel suistimalin her tanımı yukarıda bahsettiğimiz üç sorunu mutlaka
içerir. Fakat bazı kaynaklar bunların dışında çıkar çatışması (*conflict
of interest*), yinelenen yayın (*duplicate publication*), bölerek
yayımlama (*salami slicing*), yazarların tanınmasında etik olmayan
uygulamalar (*authorship disputes*) gibi farklı konuları da bilimsel
suistimal kapsamına dahil etmektedir (Nylenna, & Simonsen, 2006). Bunlar
da veri uydurma, çarpıtma ve intihal gibi tartışılmaya değer ciddi
sorunlardır.

**Çıkar çatışması (*Conflict of interest*):** Araştırmacının çalışmanın
sonucuna dair nesnelliğini tehlikeye düşüren bir çıkarı varsa buna çıkar
çatışması denir (Elsevier, 2017, p. 7). Bu çıkarın ilgili yayında
mutlaka belirtilmesi gerekir (Elsevier, 2017, p. 7). Çıkar çatışması
durumunun mevcudiyeti bazen yalnızca bir ihtimal olabilir, ama yine de
bu durum açıkça ifade edilmelidir.

**Yinelenen yayın (*Duplicate publication*):** Daha önce başka bir yerde
yayımlanmış bir makaleyi tekrar yayımlamak "yinelenen yayın" olarak
adlandırılır ve bu, yayın etiğinin bir ihlalidir. İki yayın birebir aynı
olmasa da, özünde aynı hipotezleri ya da veriyi içeriyorsa bu yineleme
sayılır. Bir makaleyi farklı dergilerde basılması umudu ile aynı anda
birden çok yere göndermek de (***simultaneous submissions***) etik dışı
bir uygulamadır. Makale bir dergiye gönderilip, öncelikli olarak o
dergiden gelecek cevap beklenmelidir. Sonucun olumsuz olması durumunda
elbette ki makale başka bir dergiye gönderilebilir. Yinelenen yayın ve
makaleyi farklı dergilere eş zamanlı göndermenin etik dışı kabul
edilmesinin sebebi, bir hipotezi destekleyen birden fazla araştırma
varmış algısını yaratmasıdır. Bu da araştırmanın sonuçlarını olduğundan
daha güvenilir gösterebilir.

**Bölerek yayımlama (*Salami slicing*):** Büyük bir çalışmanın farklı
parçalara bölünerek yayımlanmasını ifade eder. Araştırmacılar bazen bir
çalışmanın fazla uzun olduğunu düşündüklerinde bu yolu tercih
edebilirler; fakat bu uygulama, çalışmanın bir bütün olarak
değerlendirilmesini engeller (Luther, 2008). Bazı durumlarda bu bir
sorun olmayabilir; fakat yine de editörle konuşulması gerekir. Özellikle
aynı verinin kullanıldığı farklı yayınlarda yinelenen yayın ile benzer
bir soruna yol açarak okuyucuyu yanıltabilir. Okuyucu aynı konuyu
destekleyen birden fazla veri seti olduğunu düşünebilir (Elsevier, 2017,
p. 16). Üstelik, bu durum, araştırmacının yayın sayısını arttırarak,
araştırmacıya haksız bir avantaj sağlayabilir.

**Yazarlık hakkı ile ilgili etik dışı uygulamalar (*Authorship
disputes*):** Bir çalışmanın yazarlarının doğru ve gerçekçi bir şekilde
belirtilmesi, bu çalışmadan kimin sorumlu olduğunu anlamamız açısından
önemlidir. Bir makalede yazar olarak adı geçecek kişilere karar
verilirken göz önünde bulundurulan çeşitli durumlar vardır. Örneğin, bu
kişilerin araştırmanın deseni, veri toplanması ve analiz edilmesi gibi
süreçlerde, aynı zamanda makalenin bir araya getirilip içeriğinin
değerlendirilmesinde yeterli katkısının olması gerekmektedir (ICMJE,
t.y.). Bunların dışında makalenin son haline onay vermiş ve makalenin
tamamı için sorumluluk kabul etmeye rıza göstermiş olmalıdır (ICMJE,
t.y.). Bu koşulların hepsini yerine getirmeyen (yazar olmayan) ama
çalışmaya katkısı olan kişiler de tanınmalı ve katkıları
belirtilmelidir. Yazarlık haklarının adil bir şekilde dağıtılmaması,
isim sıralamasının gerekçesiz değiştirilmesi, yazarlık hakkı olmayan
kişilere yazarlık verilmesi gibi uygulamalar etik dışı kabul edilir. Bu
konuda kullanılan kimi terimler de vardır. Bunların başlıcaları; hayali
yazarlık (*ghost authorship*), hediye yazarlık (*gift authorship*) ve
onursal yazarlıktır (*guest authorship*).

**Hayali yazarlık:** Makaleyi yazan ya da yazımına katkıda bulunan ama
yazarlığı belirtilmeyen kişilere denir. Hayali yazarlık (*ghostwriting*)
terimi özellikle makaleyi yazması için para ödenen insanlar için
kullanılır (COPE, 2003).

**Hediye yazarlık:** Bu tip yazarlık, araştırmaya ya da makalenin yazım
sürecine katkısı olmayan (ya da yeteri kadar katkısı olmayan) kişilerin
de yazar olarak listelenmesine denir (COPE, 2003). Adından da
anlaşılacağı üzere, hediye yazarlık, bazen bu kişilere iyilik yapma
amacıyla verilebilir.

**Onursal yazarlık:** Genelde alanda tanınan bir araştırmacının isminin
dahil edilmesi ile ortaya çıkan bu uygulamanın makalenin basılma şansını
arttıracağı düşünülür (Elsevier, 2017, p. 6). Fakat bahsi geçen bu
kişinin araştırma ya da yazım sürecine bir katkısı olmadığı gibi (ya da
yeterli katkısı olmadığı gibi), bazı durumlarda isminin dahil
edildiğinden haberi bile olmayabilir ve bu ciddi bir ihlaldir.

Tüm bunların yanında, bilimsel suistimal kapsamına nelerin girmediğinden
de bahsetmekte fayda var. Her ne kadar, sıkça konuşulan tartışmalı
araştırma uygulamaları *(questionable research practices*) sorunlara yol
açsa da, bu uygulamalar bilimsel suistimal olarak değerlendirilmiyor.
Bunun yanında örneğin; araştırma verilerinin toplanmasında,
kodlanmasında, analizinde ya da yorumlanmasında yapılan istemsiz hatalar
(*honest error*) da bilimsel suistimal kapsamına girmiyor.

Bir makalede bilimsel suistimal tespit edildiğinde ne yapılacağı,
yapılan ihlalin ciddiyetine göre değişiyor. Örneğin, veri uydurma ve
çarpıtma genelde en ciddi ihlaller olarak görülüyor. Aynı zamanda, bu
ihlaller yapılırken araştırmacının niyetinin ne olduğu da
(*intentionality*) olayın değerlendirilmesinde önemli olabiliyor.
Farkında olmadan yapılan hatalar, kasti bir şekilde yapılan hatalardan
(örn.veri uydurmak vb.) ayrı tutuluyor. Bilimsel suistimalden suçlu
bulunan araştırmacılara verilen kaynaklar kesilebiliyor, bu
araştırmacılar çalışmalarını uzun süre gözetim altında gerçekleştirmek
zorunda kalabiliyorlar ve hatta kimi zaman, bilimsel suistimalden suçlu
bulunan araştırmacılar işlerini kaybedebiliyorlar (APA, 2008). Ve tabii
ki, söz konusu makaleyi geri çekmek durumunda kalıyorlar.

Bir makalenin hangi koşullar altında geri çekilmesi gerektiği konusunda
Yayın Etiği Komitesi'nin (*Committee on Publication Ethics*) hazırladığı
bazı kriterler var. Makalenin sonuçlarının güvenilir olmadığına dair
yeterli kanıt bulunması, makalede intihale rastlanması, makalenin daha
önce başka bir yerde yayınlandığının tespit edilmesi, telif haklarının
ihlali, makalede geçen araştırmanın etik dışı koşullarda yapılmış
olması, geçtiği akran değerlendirmesinin objektif olmadığının saptanması
veya önemli bir çıkar çatışmasının belirtilmemiş olması bu kriterlerden
bazılarıdır (COPE, t.y.).

Burada netleştirilmesi gereken önemli bir nokta var: geri çekilen her
makale bilimsel suistimal sebebiyle geri çekilmez. Bazen araştırmacılar,
istemeden, veri toplama sürecinde ya da analizinde hata yapabilirler.
Eğer bir makalenin sonuçlarının güvenilir olmadığına dair yeterli kanıt
varsa (sebebi bu tip bir hata da olsa) bu makale geri çekilir.

Okuyucuların bir makalenin geri çekildiğinin farkında olması çok
önemlidir. Bu sayede, okuyucular geri çekilmiş makalelerin bulgularına
atıf yapmaya devam etmezler. Bu duyuruları yapmak amacıyla kurulmuş
**Retraction Watch** isimli bir blog olduğundan da bahsedelim (Oransky,
2010). Bu blogda geri çekilen makalelerin duyurularının yanında, ilgili
konularda yazılar ve röportajlar da bulunuyor. Yayımladıkları bir
listede de görebileceğimiz gibi ([Retraction
Watch](https://retractionwatch.com/), t.y.) psikoloji alanında Tilburg
Üniversitesi eski sosyal psikoloji profesörü Diederik Stapel'in geri
çekilmiş 58 makalesi bulunuyor. Bu isim bilimsel suistimal denildiğinde
akla gelen ilk örneklerden biri. Çalışmalarının, özellikle veriye
yaklaşımının ve verilerinin fazla iyi oluşunun şüphe çekmesiyle
başlatılan soruşturma sonucunda, Stapel'in uzun yıllar boyunca
verilerini uydurduğu ve manipüle ettiği saptandı (Levelt, 2011). Bu
vaka, bu tip uygulamaların bilim dünyasına ve diğer araştırmacılara ne
gibi zararlar verebileceğinin güzel bir örneği. Stapel, bu ihlaller
sonucu yazılmış makalelerin eş-yazarlarının durumdan haberdar
olmadıklarını belirtse de bu araştırmacıların da pek çok makalesi Stapel
ile birlikte geri çekilmiş oldu (Levelt, 2011). Hatta, Stapel'in
kariyerlerinin başında olan doktora öğrencileri de tezlerinde
kullandıkları verinin gerçek olmaması sebebiyle ciddi zararlar gördü
(Levelt, 2011). Çünkü Stapel veriyi toplaması gereken öğrencilere
toplatmamış ve kendisi uydurmuştu (Verfaellie, & McGwin, 2011).
Öğrenciler verileri görmek istediklerinde ise verilerin silinmiş olması
gibi çeşitli bahanelerle karşılaşmışlardı (Verfaellie & McGwin, 2011).
Bu olaydan sonra bilimsel suistimal konusu iyice önemli hale geldi ve
araştırmaların güvenilirliğini arttırmak için daha çok önlem alınması
gerektiği ortaya çıktı.

Peki yazarlar neden itibarlarını tehlikeye atabilecek etik olmayan bu
uygulamalara yöneliyor? Tabii ki farklı vakalar için farklı sebepler
bulunabilir fakat en yaygın sebepler bir yayın çıkarma baskısı (*publish
or perish*) (Fanelli, 2017), doğru uygulamalar ile ilgili yeterli
eğitime sahip olmamak ve hipotezlerinin doğruluğuna fazla inanmak olarak
düşünülebilir. Bazen kimi yazarlar hipotezlerinden çok emin olduklarında
veri toplamayı ve araştırmanın diğer bütün işlerini yapmayı gereksiz
bulabiliyorlar. Bu da veriyi uydurmak ya da toplanan veriden istenen
sonuçlar elde edilemediğinde onları değiştirmek gibi kabul edilemeyecek
etik dışı yaklaşımlara sebep olabiliyor.

Fanelli (2009) bilimsel suistimal ve tartışmalı araştırma
uygulamalarının (TAU) ne kadar yaygın olduğuna dair yaptığı bir
meta-analiz çalışmasında, araştırmacıların yaklaşık % 2'sinin veri
uydurduğunu ya da verileri çarpıttığını kabul ettiğini gösterdi.
Tartışmalı araştırma uygulamaları konusunda ise araştırmacıların üçte
biri bu uygulamaları gerçekleştirdiklerini kabul etti (Fanelli, 2009).
Bilimsel suistimal konusundaki sorular araştırmacılara doğrudan
sorulduğunda (*self-report*), anketler e-posta yerine elden verildiğinde
ve sorular "veri uydurma", "çarpıtma" gibi sözleri içerdiğinde
araştırmacıların bunları kabul etme oranının düştüğü gözlemlendi
(Fanelli, 2009). Fanelli'nin de belirttiği gibi (2009) bu gibi
sınırlamalardan dolayı bu uygulamalar gerçekte olduğundan daha nadirmiş
gibi görülüyor olabilir, bunu da eklemekte fayda var.

Özetleyecek olursak, bu yazıda bilimsel suistimal ve yayın etiğinden, bu
kapsama hangi uygulamaların girip hangilerinin girmediğinden bahsettik.
Psikolojideki önemli bir suistimal vakasından örnekler vererek bu
uygulamaların bilim dünyası ve araştırmacılar açısından sonuçlarını,
muhtemel sebeplerini, yaygınlığını ve makalelerin geri çekilmesini
konuştuk.

### Kaynakça

ALLEA. (2017). *The European Code of Conduct for Research Integrity
Revised Edition.*
[https://ec.europa.eu/research/participants/data/ref/h2020/other/hi/h2020-ethics\_code
of-conduct\_en.pdf](https://ec.europa.eu/research/participants/data/ref/h2020/other/hi/h2020-ethics_code%09of-conduct_en.pdf)

American Psychological Association. (2008). *Research misconduct.*
[https://www.apa.org/research/responsible/misconduct/\#:\~:text=Research%20miscon
uct%20occurs%20when%20a,ideas%20within%20a%20research%20report.&text=
histleblowers%2C%20or%20those%20reporting%20the,%2C%20ostracism%2C%20
awsuits%20or%20termination.](https://www.apa.org/research/responsible/misconduct/#:~:text=Research%20miscon uct%20occurs%20when%20a,ideas%20within%20a%20research%20report.&text= histleblowers%2C%20or%20those%20reporting%20the,%2C%20ostracism%2C%20 awsuits%20or%20termination.)

Committee on Publication Ethics (COPE). (2003). How to handle authorship
disputes: a guide for new researchers. Available at:
publicationethics.org/files/2003pdf12.pdf.

COPE. (t.y.). *Retraction Guidelines.*
<https://publicationethics.org/retraction-guidelines>

Elsevier. (2017). *Ethics in Research and Publication.*
[https://www.elsevier.com/\_\_data/assets/pdf\_file/0008/653885/Ethics-in-research-and
publication-brochure.pdf](https://www.elsevier.com/__data/assets/pdf_file/0008/653885/Ethics-in-research-and%09publication-brochure.pdf)

Fanelli, D. (2009). How Many Scientists Fabricate and Falsify Research?
A Systematic Review and Meta-Analysis of Survey Data. *PLoS ONE 4*(5):
e5738. doi:10.1371/journal.pone.0005738

Fanelli, D. (2017, April 14). Why do researchers commit misconduct? A
new preprint offers some clues. (Oransky, I, Interviewer). *Retraction
Watch.*
[https://retractionwatch.com/2017/04/14/researchers-commit-misconduct-new-preprint
offers-clues/](https://retractionwatch.com/2017/04/14/researchers-commit-misconduct-new-preprint%09offers-clues/)

International Committee of Medical Journal Editors (ICMJE). (t. y.).
*Defining the role of authors and contributors*.
[http://www.icmje.org/recommendations/browse/roles-and
responsibilities/defining-the-role-of-authors-and-contributors.html](http://www.icmje.org/recommendations/browse/roles-and%09responsibilities/defining-the-role-of-authors-and-contributors.html)

Levelt, W. J. M. (2011). Interim report regarding the breach of
scientific integrity committed by Prof. DA Stapel. *Tilburg University*,
1-21.

Luther, F. (2008). Publication ethics and scientific misconduct: the
role of authors. *Journal of
Orthodontics*, 35:1, 1-4, DOI: [10.1179/146531207225022347](https://doi.org/10.1179/146531207225022347)

Nylenna, M., & Simonsen, S. (2006). Scientific misconduct: a new
approach to prevention. *The Lancet*, *367*(9526), 1882-1884.

Oransky, I. (2010). *Why write a blog about retractions?* Retraction
Watch.
<http://retractionwatch.com/2010/08/03/why-write-a-blog-about-retractions/>

ORI (Off. Res. Integr.). (2011). Definition of Research Misconduct.
Rockville, MD: US Dep. Health Human Serv.
http://ori.hhs.gov/definition-misconduct

Retraction Watch. (n.d.). *The Retraction Watch Leaderboard.*
[http://retractionwatch.com/the
retraction-watch-leaderboard/](http://retractionwatch.com/the%09retraction-watch-leaderboard/)

Verfaellie, M., & McGwin, J. (2011). *The case of Diederik Stapel.*
American Psychological Association.
<https://www.apa.org/science/about/psa/2011/12/diederik-stapel>
