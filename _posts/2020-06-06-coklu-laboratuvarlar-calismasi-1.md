---
layout: post
title: Many Labs 1
authors:
- Defne Alkan
- Hazal Arpacı
categories:
tags:
image: defnehazal1.jpg
---

Tekrar çalışmaları, bilimin doğru şekilde ilerlemesi için büyük bir
öneme sahiptir, fakat literatürde pek fazla yer almazlar. Yeni
çalışmalar yapmak her zaman için ilgi çekici ve hatta gereklidir. Ancak,
yapılmış çalışmaların tekrar edilebilirliğine gereken önemi vermek,
literatürde yanlış çalışmaların uzun bir süre hayatta kalmasını ve
üzerlerine yeni çalışmalar inşa edilmesini önlemede yardımcı olacaktır.
Many Labs serisinin amacı da bilinen çalışmalara geniş örneklemlerle,
farklı ülkelerde ve farklı laboratuvarlarda tekrar çalışmaları yaparak
bu çalışmaların tekrarlanabilirliğini test etmektir. Biz de şu an ilk
yazısını okuduğunuz bu yazı serisinde sizlerle Many Labs deneylerinin
bulgularını kısaca paylaşacağız. Bu yazı serisinde göreceğiniz
tekrarlanabilmiş herhangi bir çalışma, bahsedilen etkinin
"kanıtlandığını" bize hiçbir zaman gösteremez. Sadece farklı
laboratuvarlarda, farklı araştırmacıların, geniş bir örneklemle bu
sonuçları tekrarlayabildiğini ve öne sürülen hipotezin biraz daha
güçlendiğini gösterir.

Many Labs 1 çalışmasına birbirinden bağımsız 36 farklı örneklem ve
toplamda 6344 katılımcı katılmıştır (Klein, ve. ark., 2014). Her
katılımcı bu çalışma için seçilen ve aşağıda daha detaylı bilgi
alabileceğiniz toplam 13 psikoloji deneyine katılmıştır. Bu deneylerden
10 tanesi tekrarlanabilmiş, 2 tanesi tekrarlanamamış ve 1 tanesi de
orijinal çalışmada gözlemlenene kıyasla çok daha küçük bir etki
büyüklüğüyle gözlemlenmiştir. Çalışmalar hakkında kısa bilgileri aşağıda
bulabilirsiniz, keyifli okumalar dileriz.

**1- Batık Maliyetler (Sunk Costs):** Batık maliyet, yapılan yatırımın
geri dönüşü olmadığında kullanılan bir terimdir. Bu tekrar çalışmasının
esas aldığı çalışmada (Oppenheimer, Meyvis, & Davidenko, 2009),
katılımcıların ellerinde sevdikleri bir futbol takımının maçına
biletleri olduğu bir durumu düşünmeleri istenmiştir. Maçın olduğu gün,
hava koşullarının oldukça zorlayıcı olması durumunda, katılımcıların
maça katılıp katılmama ihtimalleri ölçülmüştür. Sonuçlar, katılımcıların
biletlere para ödemiş olduğu durumda maça gitme olasılığının, biletlerin
bedava olması durumuna göre daha yüksek olduğunu göstermiştir. Bu deney,
Many Labs projesi kapsamında başarıyla tekrarlanmıştır. Orijinal
çalışmada etki büyüklüğü 0.23 iken, tekrar çalışmalarında 0.32[^1]
bulunmuştur.

**2- Kayıp ve Kazanç Çerçevelenmesi (Gain versus Loss Framing):**
Yapılan esas çalışmada (Tversky & Kahneman, 1981), kişinin dikkatini
kayıp yerine kazanca çekmenin risk alma olasılığını artırdığına dair
bulgular vardır. Bu araştırmada katılımcılardan, yabancı bir ülkeden
gelen bir hastalığa karşı hareket planları arasından seçim yapılması
istenmiştir. İlk başta hastalığın 600 kişinin ölümüyle sonuçlanmasının
beklendiği bildirilmiştir. Katılımcılara, 200 kişinin kesin kurtulduğu
ama 400 kişinin kesinlikle kaybedildiği A planı ve 3'te 1 ihtimalle
herkesin kurtarılacağı, fakat 3'te 2 ihtimalle kimsenin kurtarılamadığı
B planı arasından bir seçim yapmaları istenmiştir. Sonuçlara
bakıldığında, kazanca odaklanılması durumunda A planı daha çok
seçilmişken, kayba odaklanıldığında B planı daha çok seçilmiştir. Bu
deney de Many Labs Projesi kapsamında başarıyla tekrarlanmıştır.
Orijinal çalışmada etki büyüklüğü 1.13 iken, tekrar çalışmalarında
0.62[^1] bulunmuştur.

**3- Demir Atmak (Anchoring):** Bu çalışmada, belli bir büyüklük ya da
uzaklık değeri tahmin etmeleri öncesinde katılımcılara verilen sayı
değerlerinin, katılımcıların sonrasında yaptıkları tahminleri üzerindeki
etkisi araştırılmıştır (Jacowitz & Kahneman, 1995). Orijinal çalışmada,
önce katılımcılara bariz bir şekilde çok büyük ya da çok küçük bir sayı
verilmiş, daha sonra katılımcılar kendilerine verilen sayı ile ilgili
her 15 farklı konu başlığı için üçer soru cevaplamışlardır. Soruları
cevaplarken öncelikle kendilerine verilen sayının esas sayıya kıyasla
daha büyük ya da küçük olduğunu, sonra da esas sayının ne olduğunu
tahmin etmeye çalışmışlardır. Son olarak, kendi tahminlerinin
doğruluğuna olan güvenlerini belirtmişlerdir. Verilen ilk değerin
referans olarak alınması sonucu, tahmin edilen sayılar, ilk sayılara
doğru meyil etmiştir. Kısaca ilk verilen sayı, sonra tahmin edilen
sayıların ilk verilen sayıya daha yakın olmasına sebep olmuştur. Bu
deney de Many Labs Projesi kapsamında başarıyla tekrarlanmıştır.
Orijinal çalışmada etki büyüklüğü 0.93 iken, tekrar çalışmalarında
2.43[^1] ile 1.18[^1] arasında bulunmuştur.

**4- Kumarbazın Geçmişe Yönelik Yanılgısı (Retrospective Gambler's
Fallacy):** Bu çalışmada, şansa dair yapılan bir gözlemin, bağımsız dahi
olsa kendisinden önceki olaylara dair düşünceleri etkilediği
gösterilmiştir (Oppenheimer & Monin, 2009). Çalışmada katılımcılardan
bir zarın atılmasıyla ilgili üç farklı durum düşünmeleri istenmiştir; üç
zarın atılması ve hepsinin "6" gelmesi, üç zardan ikisinin "6",
diğerinin "3" gelmesi ve son olarak iki zar atılması ve ikisinin de "6"
gelmesi. Bu durumların hayal edilmesinden sonra katılımcılardan,
kendileri odaya girmeden önce, hayal ettikleri kişinin kaç kez zar atmış
olabileceğini tahmin etmeleri istenmiştir. Üç zarın da "6"lı geldiğini
düşünmeleri istenen katılımcılar, diğer durumlardaki katılımcılara göre
daha büyük bir tahminde bulunmuştur. Yani zarı atan kişinin, kendileri
odaya girmeden önce daha çok zar attığını tahmin etmişlerdir. Tekrarlama
çalışmasında, sadece iki zarın atıldığı durum deneyden çıkarılarak
geriye iki durum bırakılmıştır. Bu deney de Many Labs Projesi kapsamında
başarıyla tekrarlanmıştır. Orijinal çalışmada etki büyüklüğü 0.69 iken,
tekrar çalışmalarında 0.59[^1] bulunmuştur.

**5- Düşük ve Yüksek Kategori Ölçekleri (Low-versus-High Category
Scales):** Bu çalışma, bir davranışın düşük ya da yüksek frekansları
olan seçeneklerinden kişilerin çıkarım yaptığını ve bu seçeneklere göre
kendi kendilerini de değerlendirdiklerini göstermiştir (Schwarz, et al.,
1985). Esas çalışmada katılımcılar günde ortalama ne kadar televizyon
izledikleri sorusunu cevaplamışlardır. Cevaplamaları için iki seçenek
vardır; düşük ("yarım saat kadar" ile, "2.5 saatten fazla" arası), ya
da yüksek ("2.5 saat kadar" ile, "4.5 saatten fazla" arası)
frekanslı ölçek. Cevaplara bakıldığında, 2.5 saatten fazla televizyon
izlediğini belirten katılımcı sayısı, yüksek frekanslı ölçekle soruyu
cevaplayan katılımcılar arasında daha fazladır. Bu deney de Many Labs
projesi kapsamında başarıyla tekrarlanmıştır. Orijinal çalışmada etki
büyüklüğü 0.5 iken, tekrar çalışmalarında 0.51[^1] bulunmuştur.

**6- Karşılıklılık İlkesi (Norm of Reciprocity):** Bu çalışmada, kişinin
içinde bulunduğu gruba ya da bir dış gruba karşı tutumunun karşılık
verme ya da tutarlılık ilkelerine bağlı olabileceği gösterilmiştir
(Hyman & Sheatsley, 1950). Orijinal çalışmada, Amerikalı katılımcılar
iki soruya cevap vermiştir: "1.Komünist ülkeler, Amerikalı muhabirlerin
gelmesine ve haberleri Amerikan gazetelerine bildirmesine izin vermeli
mi? 2. Amerika, komünist muhabirlerin ülkeye girmesine ve kendi
gazetelerine haberleri bildirmesine izin vermeli mi?". Katılımcılar,
Amerikalı muhabirlerin komünist ülkelere girmesine ilişkin sorudan sonra
bu soru sorulduğunda, soru sorulmayan koşula kıyasla, komünist
muhabirlerin Amerika'ya girmesine daha olumlu cevap vermişlerdir. Bu
deney de Many Labs Projesi kapsamında başarıyla tekrarlanmıştır.
Orijinal çalışmada etki büyüklüğü 0.16 iken, tekrar çalışmalarında
0.27[^1] bulunmuştur.

**7- İzin verildi/Yasaklandı (Allowed/Forbidden):** Orijinal çalışmada
(Rugg, 1941) Amerikalı katılımcılara, "Amerika'da demokrasi karşıtı
söylemler yasaklanmalı mı?" diye sorulduğunda katılımcıların %46'sı evet
cevabını verirken, "Amerika'da demokrasi karşıtı söylemlere izin
verilmeli mi?" diye sorulduğunda katılımcıların %62'si hayır cevabını
vermiştir. Soruyu hangi kelimelerle sorduğumuzun aldığımız cevabı
etkiliyor olabileceğini öne süren bu çalışma, Many Labs Projesi
kapsamında başarıyla tekrarlanmıştır. Etki büyüklüğü orijinal çalışmada
0.65 iken tekrar çalışmalarında 1.87[^1] çıkmıştır.

**8- Alıntıya Atıf (Quote Attribution):** Okuduğumuz bir sözü nasıl
algıladığımız ya da söylenen şeyi doğru veya yanlış bulmamız, o sözü
kimin söylediği tarafından etkilenir mi? 1936 yılında yapılan çalışma
aynı sözü, bir gruba toplum tarafından sevilen biri söylemiş gibi
gösterirken diğer gruba toplum tarafından sevilmeyen biri söylemiş gibi
göstermiştir (Lorge & Curtiss, 1936). İnsanlar, sözü toplum tarafından
sevilen birinin (mesela Amerika için bu kişi Washington olabilir)
söylediğini düşündüklerinde o söze daha çok katıldıklarını belirtmişler;
öte yandan o sözün, toplum tarafından sevilmeyen birinin sözü olduğunu
düşündükleri durumda (yine Amerika çalışmasından bir örnek olarak Osama
Bin Laden verilebilir) bu söyleneni doğru bulmadıklarını söylemişlerdir.
Many Labs Projesi bu çalışmayı da başarılı bir şekilde tekrarlayarak
alıntının kimden yapıldığının algıyı değiştirdiği fikrini
desteklemiştir. Orijinal çalışmada etki büyüklüğü verilmemiş, tekrar
çalışmalarında ise 0.31[^1] olarak bulunmuştur.

**9-Bayrak Hazırlaması (Flag Priming):** Yine Amerika'da yapılan bir
çalışmada, insanlara Amerikan bayrağı göstermenin onları daha tutucu
yapacağı öne sürülmüştür (Carter, Ferguson, & Hassin, 2011).
Katılımcılara çeşitli fotoğraflar gösterilmiş ve katılımcılardan bu
fotoğrafların günün hangi saatinde çekildiğini tahmin etmeleri
istenmiştir. Deney grubundaki katılımcılara bu fotoğrafların bazılarında
Amerikan bayrağı gösterilirken kontrol grubundaki katılımcılara
gösterilmemiştir. Fotoğrafların ardından, katılımcıların çeşitli sosyal
konulardaki (kürtaj vs.) görüşlerini sorarak ne kadar tutucu olduklarını
ölçen bir anket verilmiş ve deney grubunun daha tutucu olduğu sonucuna
ulaşılmıştır. Many Labs Projesi, bu deneyi tekrarlayamamıştır. Orijinal
çalışmada etki büyüklüğü 0.5 iken, tekrar çalışmalarında 0.01[^1]
bulunmuştur.

**10- Para Hazırlaması (Currency Priming):** 2013 yılında yapılan
çalışma, para görmenin, insanları içinde bulundukları sistemi daha çok
desteklemeye iteceğini öne sürmüştür (Caruso, Vohs, Baxter, & Waytz,
2013). Bir grup katılımcıya, bazı sorular cevaplarken arkada para
fotoğrafı gösterilmiş, bir grup katılımcıyaysa aynı fotoğrafın tanınması
güç, bulanık bir hali gösterilmiştir. Bunun ardından iki gruba da
"Sistemi meşrulaştırma ölçeği" verilmiş ve para fotoğraflarını net gören
grubun içinde bulundukları sistemi daha çok meşrulaştırdığı görülmüştür.
Many Labs Projesi, bu deneyi de tekrarlayamamıştır. Orijinal çalışmada
etki büyüklüğü 0.8 iken, tekrar çalışmasında -0.01[^1] bulunmuştur.

**11- Hayali İletişim (Imagined Contact):** Bu çalışmada ise, farklı bir
etnik gruptan insanlarla iletişim kurulduğunun hayal edilmesinin bile o
insanlara karşı önyargıyı azaltacağı varsayımı desteklenmiştir.
Çalışmada katılımcılar, farklı etnik gruptan bir insanla iletişim
kurduğunu bir süre hayal etmiş, ardından o gruba karşı önyargılarını
ölçecek bir ölçek doldurmuştur. Sonuçlara bakıldığında, hayal kuran
katılımcıların o gruba karşı önyargılarının azaldığı gözlenmiştir (Husnu
& Crisp, 2010). Etki büyüklüğü, orijinal çalışmada 0.86, tekrar
çalışmasında 0.1[^1] bulunmuştur. Arada çok yüksek bir fark olduğu
için etkinin orijinal çalışmada iddia edildiği kadar büyük bir etki
olmadığı sonucuna varılmıştır.

**12- Örtük Matematik Tutumlarında Cinsiyet Farklılıkları (Sex
Differences in Implicit Math Attitudes):** Yapılan çalışmaya göre,
kadınlar erkeklerle kıyaslandığında matematik ve bilim konularına örtük
olarak daha olumsuz bir bakışa sahip bulunmuştur (Nosek, Banaji, &
Greenwald, 2002). Orijinal çalışmada etki büyüklüğü 1.01 iken, tekrar
çalışmalarında 0.56[^1] bulunmuştur. Yine orijinal çalışmaya göre
düşük bir etki büyüklüğü ile olsa da etki tekrar edilebilmiştir.

**13- Öz Bildirim Tutumlarla Örtük Matematik Tutumlarının İlişkisi
(Implicit Math Attitudes Relations with Self-Reported Attitudes):** Bir
önceki maddede anlatılan çalışmanın ikinci deneyi olan bu çalışma ise
örtük matematik tutumlarının öz bildirim tutumlarıyla aynı olduğunu
ortaya koymuştur. Deney başarıyla tekrar edilmiştir. Orijinal çalışmada
etki büyüklüğü 0.93 iken, tekrar çalışmalarında 0.79[^1] bulunmuştur.

[^1] Verilen etki büyüklükleri, ağırlıklandırılmamış (unweighted) etki
büyüklükleridir.

### Kaynakça

Carter, T. J., Ferguson, M. J., & Hassin, R. R. (2011). A single
exposure to the American flag shifts support toward Republicanism up to
8 months later. *Psychological Science*, 22, 1011--1018.

Caruso, E. M., Vohs, K. D., Baxter, B., & Waytz, A. (2013). Mere
exposure to money increases endorsement of free-market systems and
social inequality. *Journal of Experimental Psychology: General*,
142(2), 301.

Husnu, S., & Crisp, R. J. (2010). Elaboration enhances the imagined
contact effect*. Journal of Experimental Social Psychology*, 46(6),
943-950.

Hyman, H. H., & Sheatsley, P. B. (1950). The current status of American
public opinion. In J. C. Payne (Ed*.), The teaching of contemporary
affairs: 21st yearbook of the National Council of Social Studies* (pp.
11--34). New York, NY: National Council of Social Studies.

Jacowitz, K. E., & Kahneman, D. (1995). Measures of anchoring in
estimation tasks*. Personality and Social Psychology Bulletin*, 21,
1161--1166.

Klein Richard, A., Ratliff, K. A., Vianello, M., Adams Jr, R. B.,
Bahník, Š., Bernstein, M. J., \... & Cemalcilar, Z. (2014).
Investigating Variation in Replicability: A ''Many Labs''Replication
Project. Social Psychology, 45(3), 142-152.Lorge, I., & Curtiss, C. C.
(1936). Prestige, suggestion, and attitudes*. The Journal of Social
Psychology*, 7(4), 386-402.

Nosek, B. A., Banaji, M. R., & Greenwald, A. G. (2002). Math= male, me=
female, therefore math≠ me*. Journal of personality and social
psychology*, 83(1), 44.

Oppenheimer, D. M., & Monin, B. (2009). The retrospective gambler's
fallacy: Unlikely events, constructing the past, and multiple universes.
*Judgment and Decision Making*, 4, 326--334.

Oppenheimer, D. M., Meyvis, T., & Davidenko, N. (2009). Instructional
manipulation checks: Detecting satisficing to increase statistical
power. *Journal of Experimental Social Psychology*, 45, 867--872.

Rugg, D. (1941). Experiments in wording questions: II. Public opinion
quarterly.

Schwarz, N., Hippler, H. J., Deutsch, B., & Strack, F. (1985). Response
scales: Effects of category range on reported behavior and comparative
judgments*. Public Opinion Quarterly*, 49, 388--395.

Tversky, A., & Kahneman, D. (1981). The framing of decisions and the
psychology of choice. *Science*, 211, 453--458.
